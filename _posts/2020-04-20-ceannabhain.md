---
layout: post
title:  "Agallamh ar Eoghan Ó Ceannabháin"
author: aaron-groome
categories: [ Bl. 4 ]
tags: [Iardhaltaí]
image: assets/images/ceannabhain.jpg
---
Chuir eagarthóirí Iris Eoin agallamh ar Eoghan Ó Ceannabháin, ceoltóir, polaiteoir agus iardhalta de chuid an Choláiste.


**An bhfuil aon eachtra ar leith a sheasann amach ó do thréimhse mar dhalta i gColáiste Eoin?**

Nuair a bhí mé i gColáiste Eoin, bhí mé ag casadh go leor ceoil agus bhí mé ag seinm leis an mbanna ceoil. Tugadh cead dúinn dul i mbun cleachtadh aon uair a bhí muid ag iarraidh. Chailleamar an t-uafás ranganna! Bhíodh cead againn an rang a fhágáil agus ceol a sheinm. Is dóigh gurb é sin an chuimhne is mó atá agam.

**An raibh cath na mbannaí sa scoil nuair a bhí tú ann?**

Bhíodh cath na mbannaí ann. Is ceoltóir tradisiúnta mé áfach . Bhíodh an banna ceoil tradisiúnta againn. Chaitheadh muid b’fhéidir an bhliain ag réiteach píosa ceoil don mhórchomórtas ceoil Siansa.

**Cad iad na hábhair a roghnaigh tú don ardteist?**

Phioc mé bitheolaíocht, Fraincis, ceol agus stair. Rinne mé bliain den eacnamaíocht bhaile ach d’éirigh mé as sin. Phioc mé ceol mar is ceoltóir mé agus rinne mé an Fhraincis ar feadh bliana san ollscoil tar éis é sin. Thaithin an stair go mór liom. Bhí suim agam i gcónaí sa stair agus tá fós. Sílim go n-athraíonn rudaí nuair a théann tú chuig an ollscoil. Rinne mé bliain den Fhraincis agus ansin rinne mé Spáinnís. Bhí suim agam i gcónaí sna teangacha. Ansin níos déanaí, rinne mé síceolaíocht. Nílim ag plé leis an síceolaíocht níos mó, áfach.

**An raibh tionchar ag d’am i gColáiste Eoin ar an rogha sin sa Choláiste?**

Is dóigh liom go raibh. Bhí go leor teangacha ar bun againn. Bhí suim agam sna healaíona go ginearálta. Bhí suim agam sa stair. I ndáiríre sílim nuair a bhí mé ocht mbliana déag d’aois nach raibh clú ar bith agam cad a bhí mé ag iarraigh a dhéanamh taobh amuigh de cheol a sheinm! 

**Mar a deirtear ar do chuntas Twitter, "Socialist activist & musician in no particular order". Labhróimid faoin gceol ar dtús. Cén aois a bhí tú nuair a thosaigh tú leis an gceol?**

Is dóigh go raibh mé an-óg, sé bliana d’aois nó mar sin. Is ceoltóirí iad mo thuismitheoirí. Is amhránaí den sean-nós é m’athair agus is veidhleadóir í mo mo mháthair agus bhíodh muid i gcónaí ag casadh amhrán agus muid inár ngasúir ana-óg. Is dócha nuair a bhí mé sé bliana d’aois thosaigh mé ag seinm an fheadóg stáin agus ansin an fheadóg mhór níos déanaí.

**Roimh an olltodhchán, chuir tú an t-amhrán ["My Lovely Leo"](https://eoghanoceannabhain.bandcamp.com/releases) amach. An bhfuil aon amhráin eile ag teacht go luath?**

Bhuel, bím ag scríobh amhráin ó am go chéile agus bím ag obair ar rud anseo is ansiúd ach ní bhím sásta leo. Sílim nach mbeidh sé chomh héasca cibé rialtas nua atá againn, amhráin a scríobh faoi éinne ann. Bhí sé an-éasca amhrán a scríobh faoi Leo Varadkar mar saghas ‘parody' dó fhéin a bhí ann. Is dócha go scríobhfaidh mé rudaí amach anseo, feicfimid!

**Ar éist Leo Varadkar le do amhrán go bhfios duit?**

Níl a fhios agam, faraor!

**Mar a dúirt me cheana go ndeir tú gur “Socialist activist” thú ar do chuntas Twitter. An féidir leat é sin a mhíniú?**

“Socialist activist” céard atá i gceist ansin? Bhuel, is sóisalaí mé agus táim mar bhall de Phobal Roimh Bhrabach. Is páirtí sóisalach muid agus ba mhaith linn athrú ar an sochaí a fheiceáil go mbeadh an dream a bhíonn ag obair, an dream is tábhachtaí, na hoibrithe i bhfeighil ar an eacnamaíocht.

Sílim go bhfuil sé suimiúil anois leis an ngéarchéim atá ar bun faoi láthair le COVID-19 go bhfuil muid ag féachaint céard í an obair is tábhachtaí sa sochaí: an dream atá ag obair sa gcóras sláinte, ag obair sna hollmhargaí, ag bailiú bruscair agus mar sin de. Seo hiad na rudaí a theastaíonn chun an sochaí a choinneáil ag obair. Sílim nár tugadh an t-aitheantas sin dóibh roimhe seo. Déantar scéal mór do lucht an airgeadais, na daoine a bhfuil smacht acu ar na bancanna agus mar sin de. Ba mhaith linn é seo a athrú.

Taobh istigh de sin, sílim go dteastaíonn athrú mór mar gheall ar ghéarchéim na timpeallachta. Sílim leis an gcóras atá againn faoi láthair, an caipitleachas go bhfuil fás síoraí ag teastáil ón eacnamaíocht. De réir na heacnamaíochta caithfidh an eacnamaíocht a bheith ag fás is ag fás agus ag úsáid achmainní an phlainéid. Tá sé le feiceáil ansin nach féidir é sin a choinneáil ag imeacht, go bhfuil sé ag déanamh damáiste ollmhór ó thaobh taobh domhanda de agus chomh maith le sin, damáiste ollmhór do na foraoiseacha agus don phlainéid go ginearálta.

**Cén polaiteoir reatha nó níos siar sa stair a bhfuil meas ar leith agat air/uirthi agus cén fáth?**

James Connolly, an sóisialaí a throid i 1916. Tá go leor plé déanta air. An náisiúnaí a bhí ann nó poblachtánach nó sóisialaí a bhí ann. Sílim má bhreathnaíonn tú ar a chuid scríbhneoireachta fhéin gur Marxach a bhí ann agus gur sóisialaí a bhí ann. Bhí Connolly i gcoinne impireacht na Breataine agus scríobh sé go leor faoi seo ach dúirt sé nach fiú díreach fáil réidh le himpireacht na Breataine, go gcaithfí tír faoi cheannasaíocht na hoibritheoirí a bhunú dá mbeadh feabhas le teacht ar chúrsaí. Sílim go bhfuil sé sin léirithe anois leis an méid bochtanais atá sa tír seo anois agus leis an ngéarchéim tithíochta agus géarchéim na sláinte, ainneoin nach bhfuil na 26 contae faoi smacht na Breataine go bhfuil an géarchéim fós ann agus maidir leis na 6 chontae ó thuaidh, go bhfuil an rud céanna fíor, na rudaí ceannann céanna, géarchéim na tithíochta, na sláinte, bochtanais agus mar sin de.

**Conas a thosaigh do shaol polaitiúil mar shóisialaí?**

Tá sé sin deacair le rá. Próiséas a bhí ann chun dul i ngleic leis an bpolaitíocht. Bhí suim agam i gcónaí sa bpolaitíocht agus polaitíocht ar thaobh na heite clè ach go háirithe a raibh suim agam inti.

Is cuimhin liom an Máistir Mac Gabhann ag taispeáint clár faisnéise don rang sa bhliain 2006 maidir leis an réabhlóid a bhí sa Veiniséala: [“The Revolution Will Not Be Televised”](https://www.youtube.com/watch?v=FEsSf7ARpw8). Beirt Éireannach a chuaigh go Veiniséala agus léiríodar an rud a bhí ar bun, gur tháinig na milliúin daoine amach nuair a bhí an coup d'état in éadan Chávez in 2003, gur tháinig an t-arm míleata i ndiaidh Chávez ach ansin tháinig na milliúin de chosmhuintir na tíre amach agus fuaradar réidh leis an coup. Cinnte inniu d’fhéadfaí go leor a rá faoin méid atá tarlaithe i Veiniséala ó shin, nar éirigh leo an réabhóid sin a chur i gcríoch agus nach bhfuil sé chomh daonlathach, nach bhfuil an chumhacht i lámha an phobail ach ar aon nós, sin scéal fada! Sin ceann dos na rudaí is mó.

Níos déanaí nuair a bhí mé i mo fhichidí, bhí mé ag breathnú ar an méid a bhí ag tarlú ar domhan go ginearálta abair sa bPalaistín leis an impiriúlachas, na Palaistínigh á gcur faoi chois agus chomh maith le sin, anseo in Éirinn bhí daoine ag troid ar son cearta LADT agus cearta na mban. Ghlac mé páirt sna hagóidí sin agus na feachtais sin agus de réir a chéile gur tarraingíodh i dtreo an tsóisialachais mé. Sílim gurb é sin an tslí a dtosaíonn sé, go mbíonn cúis nó cúpla rud a bhfuil suim acu iontu agus go mbíonn daoine ag troid ar a son. De réir mar a leanann tú, tá nascanna idir na streachtailtí seo.

**Níor phioc thú an sóisialachas, phioc an sóisialachas thú!**

*gáire* Níl a fhios agam! Sílim anois go bhfuil rudaí athruithe go mór. Nuair a bhí mise ag críochnú i gColáiste Eoin, 2008 a bhí ann agus is í sin an bhliain a thosaigh an ghéarchéim eacnamaíochta. Nuair a bhí mé sa chéad cúpla bliain sa choláiste, bhí cúrsaí an-éagsúil ná mar atá ann anois. Ní raibh an t-atmaisféar céanna ann mar atá ann anois. Sílim go bhfuil daoine óga i bhfad níos polaitiúla mar a bhíodh. Tá sin le feiceáil leis na stailceanna ar son na haeráide agus mar sin de. An t-uafás daoine óga ag teacht amach. Is iontach an rud é sin a fheiceáil, go bhfuil rudaí ag athrú, go bhfuil daoine óga ag dul i ngleic leis an bpolaitíocht agus i ngleic leis an gcóras agus ag iarraigh athrú a thabhairt ar rudaí.

**Cén fáth a bhfuil tú le Pobal Roimh Bhrabús in ionad na páirtíthe eile ar thaobh na heite clé?**

Thóg mé ballraíocht ann ar dtús mar gheall ar go raibh mé mar bhall de United Against Rascism agus bhíomar ag iarraigh feachtas in éadan an córas soláthar díreach a chur i bhfeidhm. Ansin bhí olltoghchàn ann i 2016 agus bhí mé ag iarraigh dul i mbun feachtasaíochta le duine a rachadh i ngleic le sin. Chuaigh mé i mbun feachtasaíochta do Bríd Smith. Is dóigh go raibh Pobal Seachas Brabús ag déanamh feachtasaíochta ar na cúiseanna a raibh suim agam iontu agus chomh maith le sin anois an cineál polaitíochta ag an bpáirtí ag brath go mór ar chumhacht na ngnáthdhaoine seachas a rá “Tabhair do vóta dúinn agus beidh muid in ann Teachtaí Dála a fháil agus athróidh muid gach rud”. Ní chreideann muid gur féidir é sin a dhéanamh.

Má bhreathnaíonn tú ar na hathruithe móra a tharla ar an sochaí le céad bliain anuas, anseo leis an nginmhilleadh mar shampla, gur daoine a tháinig le chéile agus a sheas le chéile agus a tháinig amach ar na sráideanna, scéal céanna leis an bhfeachtas in aghaidh táillí uisce, nó I Meiriceá agus gluaiseacht um chearta sibhialta . Go raibh na mílte is na milliúin daoine a tháinig amach le chéile agus ní he gur thug siad vóta do dhuine éigin agus gur athraigh an duine sin rúd éigin ach gur sheas siad suas dóibh féin i mbun agóidíochta. Freisin is páirtí 32 contae í Pobal Roimh Bhrabús. Tá MLA agus comhairleoirí contae againn i mBéal Féirste agus Teachtaí Dála agus comhairleoirí contae againn sa deisceart freisin.

**Agus tá tú i bhabhar Éire Aontaithe?**

Nílim i bhfabhar na sé contae a thabhairt isteach sa stáit seo. Sílim go gcaithfear stáit iomlán nua a chruthú as an 32 contae. Aontachtach ó thuaidh, ní fheicim go mbeadh aon suim acu súid páirt a ghlacadh in Éirinn Leo Varadkar mar shampla. Chomh maith le sin, más tearmann cánach a bhèas ann fós, ní athródh rudaí do ghnáthdhaoine ach sílim go bhfeadfaí tír nua sóisialach a dhéanamh as na 32 contae is go mbeadh fáilte roimh gach duine atá ar an oileán seo ann.

**An gceapann tú go mbeidh Éire Aontaithe ann go luath?**

Sílim go bhfuil seans níos mó ann ná mar a bhí riamh go dtarlóidh sé sin agus go mbraitheann sé ar cad a dhéanann daoine iad féin.

Leis an ngéarchéim sláinte faoi láthair, tá sé léirithe nach bhfuil aon chiall ar bith le dhá stáit a bheith ann má bhíonn dhá pholasaí éagsúla i bhfeidhm le dul I ngleic le víreas mar seo. Mar shampla, tá daoine ina gcónaí i nDun na nGall agus ag obair i nDoire agus d’fhéadfadh an víreas scaipeadh idir an dá stáit dá réir.

Chomh maith le sin, má éíríonn linn ó dheas an córas sláinte príomháideach a chur isteach mar chuid den chóras poiblí, d’fhéadfadh NHS náisiúnta a bheith ann leis an oileán ar fad. Sin ceann de na rudaí a mbeadh imní mór ar éinne ó thuaidh, go gcailleadh siad an NHS. Cuid den cheist sin ná cén cineál Éire Aontaithe a bheas uainn? Éire Aontaithe a thabharfas aire don phobal nó Éire Aontaithe do na comhlachtaí móra agus lucht an airgeadais?

**Cad a cheapann tú faoi thoradh an olltoghcháin seo díreach thart?**

Olltoghchán stairiúil. Le céad bliain anuas bhí Fianna Fáil agus Fine Gael i bhfeighil ar an tír seo agus 80 nó 90% den vóta acu. Taobh istigh de chúig bliana déag anuas tá sé sin athruithe go hiomlán, tá briste ar an gcumhacht sin agus tá athrú ollmhór ag teacht ar an bpolaitíocht.

Fuair Sinn Féin vóta an-ard agus sílim go bhfuair siad an vóta sin mar gheall go raibh polasaithe is luachanna na heite clé acu, go raibh siad ar son thithíocht phoiblí a thógáil, infheistíocht sa chóras sláinte agus mar sin de. Bhaineamar féin an-dóchas as sin go bhfuil rudai ag athrú agus dar ndóigh tá rudaí athruithe go mór anois leis an ngéirchéim COVID-19, tá sé deacair a bheith i mbun polaitíochta ach tá sé le feiceáil anois leis an gcineál rud atá tógtha isteach ag Fine Gael mar shampla, tá siad ag caint ar na hospidéil phríobháideacha a chur sa chóras poiblí, tá reo ar chíos, cosc anois ar dhaoine a chur amach as a dtithe le linn na géarchéime seo. Seo iad na rudaí a bhí muid a rá le blianta anuas. Léiríonn sé nach bhfuil an córas, nach bhfuil an saormhargadh in ann déileáil le géarchéim mar seo agus go dteastaíonn réiteach sóisialach le dul i ngleic leis.

Tá muid ag obair ar pholaisaíthe anois agus ag iarraigh moltaí eile a chur chun cinn. Cuid acu tá an rialtas ag glacadh leo agus tá sé go maith é sin a fheiceáil ach sílim chomh maith le sin i ndiaidh seo, go mbeidh deis ann rudaí a athrú go fadtéarmach. Sílim nár cheart na hospidéil phríobháideacha a ligean ar ais. Ba cheart fáíl réidh go deo leis an gcóras dhá leibhéal ar thaobh na sláinte de. D’fhéadhfaí déileáil le géarchéim na tithíochta. Tá sé suimiúil anois ó tharla an ghéarchéim go bhfuil lucht AirBnB tar éis imeacht as Baile Átha Cliath agus go bhfuil dóthain tithíochta agus árasán ar fáil anois do dhaoine nach raibh ann cheana.

**Cad é do thuairim ar an reachtaíocht éigeandála nua seo a chuaigh tríd an Dáil le déanaí?**

Tá siad tar éis cur go mór leis an scaradh sóisialta agus is cosúil go mbeidh de cheart ag na Gardaí daoine a stopadh le déanamh cinnte nach bhfuil siad níos faide ná 2km óna dtithe . Sílim go bhfuil cúpla rud i gceist leis an víreas seo, go gcaithfidh daoine fanacht sa bhaile. Níl aon cheist faoi sin agus gurb é sin ceann dos na príomh rudaí a stopann an scaipeadh. An dara rud, cuid do na cumhachtaí atá siad ag tabhairt isteach, is cumhachtaí móra iad don stáit agus mura mbeadh géirchéim ann bheadh Pobal Roimh Bhrabús i gcoinne é seo go mór. Thugamar leasú isteach le go gcaithfí vóta a dhéanamh ar seo gach cúpla mí. Ta na cumhachtaí seo anois go gceann níl a fhios agam, cúpla mí nó dhó ach beidh ar an Dáil vóta a dhéanamh ar seo gach uair agus táimid sásta le sin.

Tá sé le feiceáíl sa Fhrainc mar shampla nuair a thóg Macron cumhachtaí éigeandála isteach nuair a bhí ionsaí sceimhlitheoireachta ann agus ansin ní bhfuair siad réidh leis na cumhachtaí sin ar feadh a bhfad agus d’úsáideadar iad chun stailceanna a bhriseadh suas. An tríú rud a déarfainn, níl sé feicthe agam go díreach ach tá siad a rá go gcaithfear an obair nach bhfuil riachtanach á stopadh. Ag caint le roinnt daoine, caithfear cinneadh a dhéanamh céard é an obair éigeandála agus cad céard nach bhfuil. Má bhreathnaíonn tú ar an liosta sin atá curtha chun cinn acu, níl a fhios agam an dteastaíonn sé ar fad agus tá sé le feiceáil anois san Iodáil go bhfuil an ‘Lockdown’ seo ar bun ach go bhfuil daoine fós ag dul ag obair ag na monarchana agus mar sin de and deir siad gur obair riachtanach é seo ach tá na hoibrithe iad féin á gcur i gcontúirt ag an stáit.

Caithfidh mé breathnú ar anois sna chéad cúpla lá eile ach sílim go mb’fhéidir go mbeidh orainn níos mó oibre a dhúnadh síos ná mar atá faoi láthair nó ar a laghad a chinntiú go bhfuil na daoine slán agus iad á dhéanamh tá muid cheana féin ag cloisteáil scéalta ó a leithidí de ‘Go Ahead’, an comhlacht bus nach bhfuil na moltaí ó thaobh slándála á leanúint acu agus go bhfuil go leor de na tiománaithe a rá go bhfuil siad féin i mbaol.

**An gceapann tú go bhfuil an caipitleachas tar éis cabhrú le scaipeadh COVID-19?**

Cinnte. Ar roinnt cúiseanna, an chéad chúis: Tagann na galair seo ó ainmhíthe fiáine agus ní fios cé mhéad víreas atá ann. De réir mar a dhéantar scrios ar na fosaoiseanna agus ar an nádúr agus mar sin de, tá seans níos mó go gcasfaimid ar ainmhíthe a bhfuil na vírís seo acu.

An dara rud ná, tionsclaíocht na n-ainmithe. Tá na hainmíthe seo á dtairgiú i monarchana ollmhóra agus níl aon difear eatarthu ó thaobh na géiniteach de. Ciallaíonn sé sin má fhaigheann ceann de na n-ainmithe an galar, go scaipeann sé ar fud na n-ainmhíthe agus go bhfuil sé níos éasca go dtiocfaidh sé chomh fada leis na daoine daonna agus tá sé le feiceáil anois go bhfuil na vírís seo, bhí SARS againn, bhí H1M1, bhí MERS, na galair seo ar fad le 20 bliain anuas gur tharla siad ag am nuair atá feirmeoireacht, tionsclaíocht agus scriosadh nádúr go bhfuil sé tar éis fás go hollmhór. Sílim go dteastóidh athrú le dul i ngleic leis na fadhbanna seo. Sílim go bhfeicfimid víris i bhfad níos measa amach anseo muna ndéanann muid sin agus go bhfuil baint mhór ag an gcaipitleachas le seo. 
