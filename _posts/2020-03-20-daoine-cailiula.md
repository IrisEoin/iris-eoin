---
layout: post
title:  "Daoine cáiliúla sa lá atá inniu ann"
author: conor-seoige
categories: [ Bl. 6 ]
tags: [Daoine cáiliúla]
image: assets/images/11.jpg
---

Le teacht na teicneolaíochta agus tionchar na meán sóisialta, ní mór do dhaoine cáiliúla sa lá atá inniu ann a bheith san airdeall i ngach aon ní a dhéanann said. Tráth dá raibh, bhíodh ainm na ndaoine cáiliúla ar pháipéar Domhnaigh an ghnáthdhuine amháin ach anois, a mhalairt de scéal atá fíor. Sáinnítear daoine faoi spotsholas an idirlín agus déantar anailís ar gach aon ghníomh a dhéanann siad. Is de dheasca an oiread tionchar, atá ag baint leo a bhíonn an oiread tábhacht ag baint leo. Agus sinn ag maireachtáil i dtréimhse ina n-iomadaíonn rátaí buairimh agus líon na ndaoine le fadhbanna meabharshláinte lá i ndiaidh lae, casann daoine baothdhána i dtreo laochra an phobail d’ionspráid. Tá páistí agus daoine aonracha ann atá go mór i dtuilleamaí daoine a thabharfaidh ardú meanman dóibh. Ar ndóigh, is minic nach trí thaisme a thagann iomrá ar dhuine agus is féidir foghlaim óna nósanna, gur féidir le haishlingí bheith fíoraithe trí obair chrua. Cionn is go bhfuil ar a laghad trí bhilliún duine ar domhan a bhaineann úsáid as an idirlíon, deirtear nach foláir do dhaoine i mbéal an phobail feidhmiú mar rólchuspaí ar a son. Ach an fíor don ráiteas seo? An bhfuil an dualgas ar aoinne le scil eisceachtúil a mianta pearsanta a fhágáil ar leataobh, d’fhonn géilleadh do chaighdeáin shóisialta? An bhfuil cosc ar fhéiniúlacht dhuine cáiliúil toisc go bhfuil daoine eile san angar? Is iad seo na ceisteanna a bheidh idir chaibidil san aiste seo.

Le hos cionn trí bhilliún éist ag fear nach raibh ach bliain is fiche sroichte(slánaithe) aige ar Spotify amháin, ba chinnte go raibh todhchaí gheal i ndán do cheannródaí stíl rapcheoil nua, ‘Juice WRLD’. Ag tarraingt aird an phobail de bharr a liricí ionraice agus a chuid ceolchoirmeacha fiáine, bhí lucht leanúna na samhla seo go hiomlán croíbhriste leis an nuacht go bhfuair sé bás de bharr taoma, a raibh baint aige le drugaí. Foraor, bhí Juice WRLD go hiomlán tugtha do dhrugaí, mar aon le bheith an-cheanúil ar chóidín agus ar an ól. Tháinig sé leis an mbuanchruth den íomha a shamhlaítear de réalta ceoil a tháinig roimhe, ar nós Brian Jones ó ‘The Rolling Stones’ nó Jimi Hendrix, a ghlac drugaí (a bhíodh ag cothú a nósanna) lá i ndiaidh lae agus iad ag barr a réime. Mar bharr ar gach donas, b’é príomhábhar a chuid amhrán ná na drugaí a bhí á nglacadh aige. Dá bharr, agus Juice WRLD ag carnadh na bpinginí fad is a bhí a ionghlacadh drugaí ar scála scannalach, ar dhóigh amháin, pheinteáil sé an droch-phictiúr gur féidir an dá thrá a fhreastal, go bhfuil nasc idir drugaí a ghlacadh le bheith rathúil.

![Juice WRLD](https://i.imgur.com/48Q5LuF.jpg)

Gríosaíonn seo droch-eiseamlár d’aon pháiste saonta, uaillmhianach atá ag lorg comhairle faoi conas bheith cáiliúil. Lena cheart a thabhairt do Juice WRLD, bhí an-chion agam ar a cheol agus a ghuth. Bhí gach cuma ar an scéal gur duine caoinbhéasach, cneasta a bhí ann, ach má tá sé ag comhfhadú agus ag normalú úsáid drugaí trína cheol, níor chóir go mbeadh áit dó sna leabhair staire. Aicíd shóisialta is ea drugaí murab ionann agus rud le bheith ag maíomh as, agus is údar imní é go bhfuil laghdú ón ‘27th Club’ go ‘21st Club’. Comhtharlú is ea go bhfuair iliomad ceoltóirí bás agus iad seacht mbliana is fiche, ar nós Jimi Hendrix agus Brian Jones, ach ní comhtharlú é gur imigh ceoltóirí ar nós Juice WRLD agus ‘Lil Peep’ ar shlí na bhfírinne agus gan iad ach bliain is fiche ar an saol seo. Nós is ea é, droch-chinniúint a thiocfaidh d’aoinne atá aineolach d’impleachtaí tromchúiseacha an andúileachais. 

Chun teacht ar chúis a n-andúileachais, is dócha gur gá tochailt níos deimhne faoin íomhá a thaispeánann na ceoltóirí seo don phobal agus grianghraifeadóirí, agus breathnú isteach ina saolta pearsanta, príobháideacha. Ag tabhairt taispeántais suas nó anuas le seachtó uair sa bhliain, go minic dhá bhliain as a chéile gan sos ná scíth, d’fhulaing Juice WRLD le héileamh an phobail agus a dteastálacha iomadúla. B’éigean dó géilleadh dá mianta agus níos mó ceolchoirmeacha a chur ar fáil, in ainneoin go raibh a andúileachas ag dul i ndonacht. Pé áit a ndeachaigh sé, lorg daoine grianghraf, a shíniú, comhrá nó canadh agus níorbh é sin a bhí uaidh. Thit an fear bocht in adhastar an anró i ngan fhios dá ‘fhíor lucht leanúna’. Saol iomlán difriúil is ea an saol cáiliúil nach féidir ach an corrdhuine a shárú. Chun fíormhaorgacht a bhaint amach, ní féidir imeacht ar seachrán, mar atá déanta ag Lebron James. 

D’aithneodh gach mac máthar an t-ainm agus d’aitheoidís go deimhin gur imreoir den scoth cispheile é, ach ní thuigtear go forleathan na héachtaí atá déanta aige lasmuigh den chúirt, mar dhuine. Rugadh Lebron James i gceantar faoi mhíbhuntáiste i gCleveland, gan aithne aige ar a athair agus gan morán airgid ag a mháthair. Tógadh é i gceantar a raibh coiriúlacht agus drongadóirí go smior ann. In ainneoin an oiread sin míbhuntáistí ina leith, d’fhéach sé lena dhéanamh agus i 2015, shínigh sé conradh saoil dar luach billiún dollar le Nike. Tá ‘King James’ i ndiaidh fanacht leis an mbean chéanna, bheith mar athair grámhar dá thriúr páistí, gan aon chailín nó scéal i bhfolach ar leathtaobh, agus gan é ach ceithre bliana is tríocha. San NBA agus gan ach ocht mbliana déag slánaithe aige, sa léig cispheile is fearr ar domhan, tá an fear uasal tar éis fás aníos os comhair na meán, agus tar éis bheith ina dhea-eiseamlár d’aon pháiste, bocht nó gustalach, gorm nó bán, gur féidir aon ní a bhaint amach má theastaíonn uait. Taispeánann sé a chuid umhlaíochta go minic, trí charthanachtaí a bhunú, agus tacaíocht agus airgead a thabhairt ar ais don chomhphobal ar fhás sé aníos ann. 

Cás agus fear eisceachtúil is ea Lebron James, a bhfuil meon láidir, seasmhach aige, rud nach bhfuil comónta. Ní féidir linn caitheamh le ceoltóirí, imreoirí nó daoine cáiliúla ar nós puipéad agus iad a úsáid leis an gcuspóir folaithe go seinnfidh siad a bpoirt, nó go n-imreoidh siad a sport ar aon nós. Ag deireadh an lae, is daoine daonna iad na daoine iomráiteacha seo. Is mithid dúinn bheith níos tuisceanaí ina leith, ionas nach gcúisfimid marbhántacht ina gcloigne. Ní féidir le cách bheith ina rólchuspaí, agus ach go háirithe sa lá atá inniu ann, le na staitisticí a léiríonn go bhfuil an-seans go mbeadh fadhb éígin ag duine lena meabharshláinte faoin dromchla, faoin íomha. Mar phobal, measaim gur gá dúinn bheith níos coinsiasaí i leith na ndaoine leochaileacha, ionas gur féidir linn uilig spórt agus spraoi a bhaint as ár dtallanna le chéile.

Mar a deir an seanfhocal,
> Ar scáth a chéile a mhaireann na daoine.
