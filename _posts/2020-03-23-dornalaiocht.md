---
layout: post
title:  "Mar chosaint don dornálaíocht"
author: liam-o-callarain
categories: [ Bl. 4 ]
tags: [dornálaíocht]
image: assets/images/ali.jpg
---

Sa lá atá inniu ann tá droch-chlú ar an dornálaíocht. Maíonn lucht a cáinte gur spórt brúidiúil é is go ndéanann sé scrios ar inchinn agus ar choirpeanna a n-iomaitheoirí go fádtéarmach. Tá na casaoidí seo so-thuigthe. Is é corp an duine, go bhfios dúinn, an rud is coimpléascaí sa chruinne. Is í aidhm na dornálaíochta an corp céanna sin a  bhriseadh. 

Seo mar a fheictear domsa é. Ní mór do dhornalaíthe cineadh tromchúiseach a dhéanamh. Cuireann siad an oiread brú ar a gcoirp agus a dtoil go dtí go n-éiríonn leo an bua a bhreith leo nó go dtí go  gcloítear iad. Tá sé ráite ag neart dornálaithe, leithéidí George Foreman agus Muhammad Ali ach go háirithe, gur tharla sé gur thug siad aghaidh ar a mbás féin agus iad i mbun coimhlinte sa chró dornálaíochta. Bíonn iarmhairtí tromchúiseacha aige seo ar shláinte an dornálaí, gan amhras. Féach ar dheireadh shaol Muhammad Ali, agus é ag fulaingt go léanmhar leis an ngalar Parkinson’s. Imríonn an galar seo droch-thionchar milteannach ar fheidhmiú na hinchinne. Ach nach é seo cinneadh pearsanta na ndornáláithe? Ba mhó acu agus is ansa leo go deimhin luach saothair an lae inniu ná an gnáth-shaolré fada a roghnódh daoine eile. 

Nach bhfuil a leithéidí ag teastáil sa saol? Nach iad a chruthaíonn na scéalta, na miotais, agus a dhéanann an stair chomh spéisiúil. Nach iad na gaiscígh chéanna a chruthaíonn scéalta reatha spéisiúla agus a  thugann spreagadh don ghnáth-dhuine? Gan mhiotais den chineál seo níl mórán fágtha ag an gcine daonna. Agus gan laochra calma d’fhonn na miotais a chruthú cá mbeimis? 
 
Cinnte, do chuile dhea-eiseamlár ar nós Muhammad Ali, tá droch-eiseamlár ar nós Mike Tyson. Faraor, is í an fhírinne shearbh lom ná  gur idir na laochra is frithlaochra seo a tharlaíonn na babhtaí is suimiúla agus is stairiúla go hiondúil. An tolc in éadan na maitheasa, an choimhlint shíoraí a spreagann suim shíoraí sa chine daonna. Ar nós na mbabhtaí cáiliúla idir Ali agus Frazier, a chríochnaigh leis an Thrilla i Manilla. Nó an chéad bhabhta nuair a chaill Mike Tyson, fear ar samhlaíodh nach gcloífí riamh é in éadan Buster Douglas, fear nár tugadh seans dá laghad dó sa bhabhta céanna, i dtuairim na saineolaithe. Bhíothas chomh cinnte go mbuafadh Tyson nach bhféadfaí an babhta a chur ar siúl i Meiriceá ceal suime i measc an phobail ann. 

![Mike Tyson](https://i.imgur.com/zrJuSfq.jpg)

Is í sin draíocht na dornálaíochta. Bua na bruíne ag Buster Douglas i dTóiceo gan aoinne ag ceapadh go dtarlódh a leithéid. Muhammad Ali ag cloí an fhathaigh Sonny Liston, gaisce a d’fhág pobal uile na cruinne ‘croite’ mar a d’fhógair Ali i ndiaidh an bhabhta. Nuair a chloígh an Ali céanna céile comhraic ní ba chumhachtaí fós ná Liston, b’é sin Rialtas Mheiriceá féin nuair a d’fhill sé ar an gcró trí bliana i ndiaidh don rialtas a cheadúnas troda a bhaint de, agus bhuaigh sé crois trommheáchain na cruinne in athuair in ainneoin na n-iarrachtaí uile stop a chur leis! Tyson Fury, le deireanas, ag streachailt lena mheabhair-shláinte, a thrí chrios bainte de, caite i dtraipisí agus é fágtha ar an trá fholamh. Ach tháinig sé ar neart is láidreacht laistigh de féin agus d’oibrigh sé go dian go dtí go raibh an deis aige crios a bhuachan in aghaidh  Deontay Wilder. Sa darna babhtadhéag dá mbabhta, shín Wilder Fury le buille marfach a d’fhág an Sasanach gan aithne gan urlabhra. Go deimhin bhí an chuma ar Fury, ní hé amháin nach n-éireodh sé chun troda sa mbabhta sin ach go mb’fhéidir nach n-éireodh sé choíche arís! Ach ansin in eachtra nach samhlófá ach in aisling nó miotas...... d’oscail Tyson Fury a shúile de phreab agus i bhfaiteadh na súl céanna ar ais leis ar a chosa le haghaidh a thabhairt ar a chéile comhraic Deontay Wilder!!! D’éirigh le Fury an fód a sheasamh don chuid den bhabhta a bhí fágtha agus cé gur comhscór a fógraíodh ag deireadh na bruíne bhí formhór na saineolaithe gur rug Fury an bua leis i ndáiríre. D’éirigh leis sa dara babhta a bhí eatarthu, Wilder a chloí gan dua gan deacracht. Aiséirí a sheasfadh comparáid le haiséirí ar bith i stair na cruinne.  

Ní fheictear  is ní chloistear scéalta mar seo i spóirt ar bith eile. Níl spóirt ar bith eile le stair chomh saibhir le stair na dornalaíochta toisc gurb é atá i stair na  dornalaíochta ná stair na laochra calma, cróga, misniúla a chruthaíonn na miotais chèanna seo, trína mbeatha féin a chur i mbaol agus aghaidh á tabhairt acu ar chéilí comhraic ar leith. Is stair fhada í de phearsantachtaí agus de dhaoine aonaracha, ní de fhoirne. Is é seo an fáth go mba  cheart go mbeadh áit ann i gcónaí don dornalaíocht. Níl mórán eile a sharódh í sa saol mar spreagadh! 
